---
title: "progradacja retrogradacja tysiące lat temu"
date: 2018-09-08T22:09:00.000+02:00
---
progradacja, retrogradacja, tysiące lat temu i trzy miesiące do przodu. wmarzłam w zmarzlinę, dłużej niż wieczną, odwiecznie wieloletnią, rozpuszczam się w chemii i alchemii rozmarzającego przedpola, pada śnieg twardy jak piaskowiec, zostawia rozcięcia i pęknięcia w skórze i w lodowcu, który przemierzam raczej na oślep niż na pamięć. jestem już na drugim końcu wykresu, który prawi o przynależności, która koreluje z niezależnością, która umyka, umknęła, zamknęła w klatce utkanej ze skompresowanej przestrzeni. nie mam nic do powiedzenia, bo słowa są tylko związkiem pierwiastków, które giną w mieszaninie ostatniej fazy oddychania. krajobraz łamie mi serce i kostki, horyzont ugina się pod ciężarem obrośniętej w zwątpienia tutejszości, przez zasłonę śniegu widać go coraz mniej.
