---
title: "opuszczam tonący statek a może płonący"
date: 2018-11-10T21:29:00.000+01:00
---
opuszczam tonący statek, a może płonący, płonący tam, gdzie płonąć mogą nawet kamienie. dzień czy noc, nad północną półkulą wciąż te same gwiazdy, a ja wciąż próbuję rozpoznać tę jedną, której światło dociera z opóźnieniem zbyt dużym, nawet w geologicznej skali tej planety. tam i z powrotem, przeciągłym wzrokiem po niezdobytych szczytach i niezrozumiałych stokach. później już tylko tam, już nigdy z powrotem, przebyty w biegu proces dojrzewania i dotyk, który nie jest ani słodki ani gorzki. zawężam spektrum, im dłużej noc polarna i im dalej w głąb polodowcowej doliny, która kończy się tylko kolejną doliną. nawet tu czasem bywa zbyt głośno, by usłyszeć własne myśli, śni mi się śmiałość i samodzielność.
