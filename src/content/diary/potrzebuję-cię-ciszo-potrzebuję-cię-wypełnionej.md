---
title: "potrzebuję cię ciszo potrzebuję cię wypełnionej"
date: 2018-09-26T23:42:00.000+02:00
---
potrzebuję cię, ciszo, potrzebuję cię wypełnionej i wypełnianej, potrzebuję cię wypełniać, potrzebuję wiedzieć jak. śnieg zmienia krajobraz, kiedy ja proszę ciszę o słowa, proszę historię o początek, i czas, żeby spływał po stokach w morfologicznym bezładzie. mam jeszcze tyle do zrobienia. tyle do zrobienia, nim cisza wchłonie mnie jak ciecz wchłania ciało stałe. ciało stałe ulega środowisku i rozpuszcza się, jak ja się rozpuszczę. ale jeszcze nie dziś. dzisiaj śnieg pada na kamienistą wyspę, układa się w słowa i wypełnia luki między nieskończonymi zdaniami. jestem na wyspie i myślę o wyspach, o wyspach i wyspie, o (drugim) spotkaniu i o planecie, którą kiedyś wtłoczę w czyjś sen.
